---
authors: [Valerio Galano]
title: "Hedy Lamarr e la nascita del Wi-Fi (prima parte)"
layout: episode
episode_type: full
series: []
categories: [podcast]
tags: [brevetto,donna,hedylamarr,hollywood,inventrice,wifi,wireless]
seasons: 2
number: 110
date: Sun, 25 Sep 2022 21:00:02 +0000
audio: "episodes/PIC110.mp3"
audio_duration: 1861
audio_size: 29768306
transcript: transcripts/srt/PIC110.srt
url: /episodes/110
aliases: 
  - /110
image: "covers/PIC110.png"
explicit: "false"
draft: false
type: podcast
---
Chi avrebbe mai immaginato che una donna, già famosa diva del cinema, fosse anche l'inventrice di uno dei più importanti ritrovati tecnologici moderni? In questo episodio speciale, parliamo di Hedy Lamarr e della nascita del Wi-Fi.<br />
<br />
---<br />
Fonti: <br />
Hedy Lamarr, la donna gatto (Edoardo Segantini) - <a href="https://amzn.to/3r4MSgd" rel="noopener">https://amzn.to/3r4MSgd</a> <br />
<a href="https://hedylamarr.com" rel="noopener">https://hedylamarr.com</a> <br />
<a href="https://www.focus.it/cultura/storia/hedy-lamarr" rel="noopener">https://www.focus.it/cultura/storia/hedy-lamarr</a> <br />
<a href="https://www.agi.it/blog-italia/idee/hedy_lamarr_giornata_inventore_9_novembre-4596727/post/2018-11-09/" rel="noopener">https://www.agi.it/blog-italia/idee/hedy_lamarr_giornata_inventore_9_novembre-4596727/post/2018-11-09/</a> <br />
<a href="https://www.invent.org/inductees/hedy-lamarr" rel="noopener">https://www.invent.org/inductees/hedy-lamarr</a> <br />
<a href="https://discover.hubpages.com/business/Hedy-Lamarr-inventor-of-frequency-hopping-or-spread-spectrum-switching" rel="noopener">https://discover.hubpages.com/business/Hedy-Lamarr-inventor-of-frequency-hopping-or-spread-spectrum-switching</a> <br />
<a href="https://www.techtarget.com/searchnetworking/definition/frequency-hopping-spread-spectrum" rel="noopener">https://www.techtarget.com/searchnetworking/definition/frequency-hopping-spread-spectrum</a> <br />
<a href="https://www.intechopen.com/chapters/24319" rel="noopener">https://www.intechopen.com/chapters/24319</a> <br />
<a href="https://www.ieee802.org/11/Documents/DocumentArchives/1996_docs/1196049D_scan.pdf" rel="noopener">https://www.ieee802.org/11/Documents/DocumentArchives/1996_docs/1196049D_scan.pdf</a> <br />
<a href="http://www.engineeringletters.com/issues_v13/issue_3/EL_13_3_6.pdf" rel="noopener">http://www.engineeringletters.com/issues_v13/issue_3/EL_13_3_6.pdf</a> <br />
<a href="https://www.iltascabile.com/scienze/tutte-le-vite-hedy-lamarr/" rel="noopener">https://www.iltascabile.com/scienze/tutte-le-vite-hedy-lamarr/</a> <br />
<br />
laravelday: <br />
<a href="https://laravelday.it/" rel="noopener">https://laravelday.it/</a> (Codice sconto: community_PIC) <br />
<br />
Sito ufficiale del podcast: <br />
<a href="https://pensieriincodice.it" rel="noopener">https://pensieriincodice.it</a> <br />
<br />


{{< support >}}

Attrezzatura utilizzata: <br />
Shure Microfono Podcast USB MV7 - <a href="https://amzn.to/3862ZRf" rel="noopener">https://amzn.to/3862ZRf</a> <br />
Neewer NW-5 Pannello fonoassorbente - <a href="https://amzn.to/3rysTFP" rel="noopener">https://amzn.to/3rysTFP</a> <br />
<br />
Sostenitori di oggi:<br />
Edoardo Secco<br />
<br />


{{< credits season="season2" >}}

<!-- more -->

## Testo dell'episodio

Di personaggi stravaganti e insoliti nel mondo e nella storia dell'informatica ce ne sono
parecchi.
Alcuni sono molto famosi, a torto o a ragione, altri invece, pur avendo ricoperto ruoli di
fondamentale importanza, sono stati un po' dimenticati o messi da parte nel corso degli
anni.
A volte poi, capita che per qualcuno i riconoscimenti arrivino molto in ritardo, un po' per via
del semplice caso, o delle circostanze avverse, o della società che magari non è ancora
pronta a recepire ed apprezzare un qualcosa che appare troppo avanzato per il sentire
contemporaneo.
Quali che siano però le motivazioni di come si è svolta questa storia, quelle magari le
lascio decidere a te in base alla tua sensibilità, oggi parliamo di una donna doppiamente speciale.
Una donna che non paga di essere diventata una diva del cinema hollywoodiano, ha anche
ricoperto un ruolo fondamentale nella nascita di una delle tecnologie più utilizzate in
assoluto.
Oggi, infatti, ti racconterò di Hedy Lamarr, di quegli aspetti della sua vita che maggiormente
l'hanno avvicinata al mondo della tecnologia e di come abbia teorizzato e brevettato il
meccanismo, oggi, alla base delle moderne comunicazioni wireless.
Sigla.
Benvenuti su Pensieri in Codice, il podcast dove si ragiona da informatici, con Valerio
Galano.
Iniziamo con un po' di note biografiche.
Edwidge Eva Maria Kisler, questo il vero nome della diva Hedy Lamarr, nasce in Austria,
più precisamente a Vienna, il 9 novembre 1914.
Di famiglia ebrea più che benestante e ben inserita, trascorre i suoi primi anni di vita
nella ricchezza e nell'eleganza di un quartiere di lusso del nord della capitale austriaca.
Fin da subito, il padre Emil e la giovane madre Gertrude garantiscono alla piccola Edwidge
un'infanzia agiata, le migliori scuole possibili, frequentazioni di salotti e teatri dell'alta
borghesia e lunghi periodi di svago sulle Alpi Svizzere, in Inghilterra, Irlanda e Parigi.
Purtroppo, però, a tutti questi privilegi e gesti d'affetto non corrispondono poi in
realtà un vero senso di intimità e tenerezza ed un vero e proprio calore familiare sincero.
In linea con la prassi dell'epoca, infatti, il dovere dei genitori è quello di crescere
i figli nel miglior modo possibile, ma ciò va fatto senza esprimere eccessive emozioni
di attaccamento e smancerie.
Le regole della buona società, insomma, pretendono che si mantenga un certo distacco ed una certa
eleganza. E questo rapporto un po' freddo, soprattutto da parte della madre, resterà
una costante per tutta la vita di Eddie, da piccola, ma anche nella sua vita adulta, sia
quando la madre la raggiungerà negli Stati Uniti dopo la sua consacrazione a diva di
Hollywood, sia quando l'attrice stessa dovrà relazionarsi con i propri di figli, con i quali
avrà rapporti molto complicati e conflittuali.
Fin da piccola, comunque, Edwidge è una ragazza bellissima, dalla mente effervescente
e dal carattere forte e indipendente, ed è anche chiaramente ben conscia di possedere
tutte queste importanti caratteristiche.
All'età di soli 12 anni, ad esempio, approfitta della morte della nonna per sottrarsi al controllo
di genitori e domestici e scappa di casa. Il suo obiettivo è quello di iscriversi ad
un corso di bellezza che si tiene nella zona, nel quale ovviamente si distingue vincendo
il primo premio, cioè una somma in denaro che poi investe nell'acquisto di un cappotto
di pelliccia. Questo gesto le costa un'esemplare punizione, ma al di là della ramanzina, la
madre non nega e non negherà mai anche un certo orgoglio per quella figlia così bella
e intelligente. Non da meno sarà il padre, che la spingerà sempre, quando possibile,
verso l'ingegneria o la tecnologia in generale. Edwidge, poi, come i suoi genitori, è anche
appassionata di tutto ciò che riguarda l'arte in voga in quegli anni nell'alta borghesia,
il teatro, la recitazione, il cinema. E così, all'età di 15 anni, si iscrive ad un corso
di recitazione e, come se non bastasse, ogni giorno andando a scuola passa davanti alla
Sasha Film Studios, gli studi della più grande casa di produzione austriaca, e si
ferma a sbirciare le attività che si svolgono all'interno. Giorno dopo giorno la voglia
di entrare a dare un'occhiata cresce sempre di più, finché ad un certo punto la ragazza
si fa forza e decide di falsificare un permesso per la scuola, in modo da saltare un giorno
e provare ad intrufolarsi agli studios per poter finalmente trascorrere un po' di tempo
immersa nel mondo che tanto ama. Una volta finalmente dentro, poi è il destino che fa
il resto. Lei ascolta casualmente un regista discutere con un attore e così facendo scopre
che l'indomani si sarebbero dovuti tenere alcuni provini con l'obiettivo di scegliere
un'attrice per una piccola parte da comparsa. Edwidge non resiste, aggiunge il proprio nome
alla lista delle candidate e il giorno seguente si presenta per una piccola parte da segretaria.
Ovviamente la sua bellezza e le sue doti, nonché il fatto che stesse studiando recitazione,
non passano inosservate e lei viene scritturata. Si tratta solo di una particina, ma è anche
l'evento che segna la nascita, nonostante le resistenze dei genitori, della carriera
d'attrice di Edwidge Kistler. Una carriera che la porterà particina dopo particina, colpo
di testa dopo colpo di testa, a conquistare la posizione tanto sognata, quella cioè di
grande attrice del cinema europeo degli anni 30. Di lì a poco infatti la ragazza inizierà
a studiare seriamente recitazione e per farlo abbandonerà gli studi di ingegneria, si trasferirà
a Berlino e inizierà a interpretare parti via via sempre più importanti, fino a ritornare
finalmente nel 32 a Vienna per partecipare da protagonista al celebre film Estasy, che
se da una parte elevarà il successo e la consacrazione nell'Olimpo del cinema, dall'altra
causerà anche uno scandalo internazionale per via di un paio di scene piuttosto spinte
per l'epoca, e tutto ciò quando lei aveva appena 18 anni.
Mentre la carriera di Edwidge decolla tra alti e bassi, successi e scandali, aumentano
esponenzialmente anche i suoi ammiratori e soprattutto gli spasimanti, d'altronde se
non la conosci già, per farti un'idea del personaggio ti consiglio di fare un giro sul
sito edilamar.com dove potrai trovare alcune sue foto molto famose.
Ma ad ogni modo fra tutti questi ammiratori e spasimanti spicca in particolare agli occhi
della ragazza un uomo che si firma come Fritz Mandl, il quale inonda letteralmente i camerini
dell'attrice di fiori.
Si tratta in realtà di un certo Friedrich Mandl, un uomo di origine austriache che ha
quasi il doppio della sua età, molto ricco, e che fa un mestiere che risulterà molto
importante nel corso della storia che ti sto raccontando.
Mandl, infatti, è un mercante d'armi, uno di quegli imprenditori che riforniscono gli
eserciti con le più moderne attrezzature belliche disponibili.
Dopo aver conosciuto Fritz, la giovane Edwidge perde improvvisamente interesse per il cinema
e per la recitazione.
Il pensiero di sposare un uomo tanto influente e benestante offusca quasi totalmente il suo
giudizio, anche se non c'è da essere troppo severi perché dobbiamo tener presente che
stiamo parlando di una ragazza poco più che diciottenne catapultata senza un bricciolo
di esperienza in un mondo tanto complesso e più grande di lei.
Ma ad ogni modo, con il pieno benestare dei suoi genitori che vedono il doppio vantaggio
di sistemare la propria figlia e allontanarla dal cinema, il fidanzamento tra Edwidge e
Fritz viene annunciato a maggio del 1933 e già ad agosto i due si sposano.
Al ritorno dal viaggio di nozze, poi, i due vanno a vivere in un enorme palazzo a Salisburgo
di proprietà del signor Mandel, dove la giovane signora Mandel dispone di ogni lusso immaginabile,
dai gioielli ai vestiti alle auto, passando per una nutrita schiera di servitori.
Ben presto, però, l'incantesimo di questo mondo fatato inizia ad incrinarsi.
I servitori iniziano a trasformarsi anche in sorveglianti quando Fritz, spesso all'estero
per lavoro, lascia la neosposa da sola relegata all'interno delle sue proprietà con a disposizione
tutto ciò che si possa immaginare tranne la libertà.
Il ricco mercante d'armi, infatti, più che innamorato, è proprio ossessionato dall'ex
attrice, al punto da non riuscire a sopportare l'idea che ella possa anche solo trascorrere
del tempo con altri uomini all'infuori di lui o dei domestici.
Addirittura la leggenda vuole che Fritz, in preda al furore causato dalla visione del
film Estasy, abbia speso ingenti risorse per assumere degli investigatori incaricati di
individuare, acquistare e distruggere il maggior numero possibile di copie del film.
Come dirà poi lei stessa, lui non l'aveva sposata, praticamente l'aveva aggiunta alla
sua collezione.
Edwidge, però, come abbiamo già potuto constatare, non è certo donna che riesca a stare semplicemente
con le mani in mano senza fare niente, così, nell'attesa che il marito rientri a casa
da un viaggio o finisca di lavorare a tardasera.
Anche se forse, almeno inizialmente, leggere, andare a cavallo, nuotare e fare shopping
non deve essere risultato poi così male, alla lunga non si trattava certo di attività
che potevano bastare ad occupare la mente, l'animo e la creatività della nostra diva.
E così il suo talento artistico inizia a farsi strada trovando nuovi e singolari modi
per emergere.
Un giorno, ad esempio, Eddie decide di smontare tutti i copriwater dei bagni del palazzo,
e stiamo parlando di non uno, ma decine di bagni, di portarli in giardino e di dipingerli
uno per uno.
Ed anche in questo caso sembra che il marito l'abbia semplicemente ignorata, rubricando
i suoi sprazzi di estro a semplici velleità.
È dunque in questo clima che si svolge una fase molto importante e particolare della
vita della signora Mandel.
Di fatto, lei si ritrova, da brava padrona di casa, a partecipare in silenzio e ignorata
da tutti, quasi alla stregua di un soprammobile o un pezzo da collezione, alle riunioni di
lavoro che il marito tiene con clienti e collaboratori.
Riunioni che hanno luogo quasi sempre al termine dei sontuosi ricevimenti che lui ama dare
nel proprio palazzo.
E mentre questi uomini influenti sono quindi impegnati a discutere di armi, di equipaggiamenti,
di progetti e di schemi, Edwidge se ne resta un po' indisparte, in silenzio, con la sua
indubbiamente splendida presenza, semplicemente ad ascoltare, comprendere e memorizzare le
tante informazioni che vengono scambiate davanti ai suoi occhi.
Forse eccessivamente confidente nella devozione della moglie o, io azzarderei più probabilmente
del tutto ignaro di quanto acuta e brillante sia la mente dietro quello splendido viso,
Fritz Mandel non teme infatti minimamente che armamenti, navi, siluri e missili possano
diventare per la sua consorte argomenti familiari se non addirittura ben conosciuti.
Nel frattempo però in Europa la situazione va peggiorando di mese in mese.
Tra i maggiori clienti di Mandel spiccano personaggi del calibro di Hitler e di Mussolini
e lui mostra una particolare simpatia per gli ambienti di destra e di estrema destra
che ne fanno di fatto un filo nazista, nonostante peraltro le origini ebraiche del padre.
E al contempo anche la vita di Edwidge non va certo migliorando.
Sempre chiusa in una sorta di gabbia dorata, con il marito sempre meno presente e la servitù
sempre più opprimente, un giorno decide che non può più andare avanti in quel modo e
che l'unica soluzione che le resta è la fuga.
Purtroppo però la cosa non si rivela essere poi così semplice, infatti saranno necessari
ben quattro tentativi prima che la ragazza riesca nel suo intento e addirittura secondo
alcuni in tutta la vicenda pare esserci stato anche lo zampino dei servizi segreti inglesi,
anche se ad essere onesti non ci sono prove a sostegno di questa tesi.
Stando al racconto della stessa Edie riportato nella sua biografia ufficiale, le serviranno
un piano ben congegnato ed un'accurata preparazione per riuscire a sfuggire alle grinfie del possessivo
marito.
L'occasione le si presenta quando, per un caso puramente fortuito, si rende necessario
sostituire una delle domestiche della villa.
Edie si mette immediatamente all'opera, prende il controllo della situazione e si mette personalmente
a ricercare e vagliare maniacalmente le candidate.
Il suo scopo è quello di individuare una ragazza che le somigli il più possibile per
corporatura, peso, altezza, colore dei capelli e della carnagione.
Una volta trovata ed assunta la persona giusta inizia ad esercitarsi di nascosto, si allena
per lungo tempo a camminare come lei, a gesticolare e persino a parlare come lei e, sempre in
segreto, si fa cucire dei vestiti da cameriera che le stanno bene e che producono un effetto
realistico.
Arriva perfino a rubare un po' dei prodotti per il trucco della ragazza, in modo da potersi
truccare esattamente allo stesso modo.
Nel frattempo si mette anche a studiare le sue abitudini, come si comporta con gli altri,
cosa fa nel suo tempo libero, i suoi progetti per il futuro eccetera.
Si intrattiene con lei quotidianamente per conoscere il più possibile sulla sua vita,
finché finalmente un giorno la ragazza le rivela che di lì a poco prenderà un congedo
e questo per incontrare il proprio fidanzato a Parigi.
Ecco dunque presentarsi la tanto attesa occasione.
Hedy raccoglie molti dei suoi gioielli più preziosi, li stipa in una valigia e li invia
ad un non meglio identificato amico fidato.
Poi, il giorno precedente alla partenza della domestica, mette del sonnifero nel caffè
della ragazza, prepara la sua valigia con i propri vestiti e oggetti personali, si traveste
da cameriera con tanto di trucco rubato e prende l'auto della giovane.
Praticamente senza che nessuno sospetti nulla, arriva alla stazione e prende il primo treno
per Parigi.
Grazie alla sua astuzia, ha parecchie ore di vantaggio su ogni eventuale inseguitore,
anche perché nelle settimane precedenti ha sempre finto di restare a letto fino a tardi
al mattino e anche finto di infuriarsi se qualcuno aveva l'ardire di disturbarla prima
di mezzogiorno.
Pertanto, arriva nella capitale francese praticamente senza intoppi.
L'intera storia raccontata dalla stessa protagonista sembra in realtà fin troppo romanzata ed
è per questo motivo e anche per il fatto che Hedwig avrebbe potuto tranquillamente sottrarre
documenti, progetti o informazioni dall'archivio del marito che ha fatto capolino la storia
del coinvolgimento dei servizi segreti, in particolare quelli inglesi, anche se, come
accennato prima, non sembrano esserci prove di ciò.
Ad ogni modo, Hedy è finalmente libera e ben presto lo sarà ancora di più perché, dopo
quattro anni di matrimonio, otterrà finalmente il divorzio tramite un tribunale francese.
Tutto ciò che le resta sono i suoi gioielli e i vestiti che si è portata via dal palazzo
di Salisburgo, parte dei quali verranno venduti per raccimolare denaro sufficiente a spostarsi
a Londra.
Una volta nella capitale inglese conoscerà un altro personaggio che si rivelerà poi essere
importantissimo per l'intero corso della sua vita.
Una sera, mentre la finalmente libera Hedwig si trova nella sua camera ad albergo londinese,
riceve una telefonata da parte di un agente americano che la invita a conoscere un importante
produttore.
Si tratta niente di meno che di Louis Barth Mayer, cioè semplicemente l'uomo che è a
capo della Metro Goldwyn Mayer, una delle case di produzione più importanti degli
States.
In quel periodo, infatti, Mayer si trova in giro per le più importanti capitali europee
alla ricerca di nuovi talenti da scoprire e portare con sé in America, ad Hollywood.
Chiaramente la ragazza non si lascia sfuggire l'occasione, ma purtroppo il primo incontro
tra i due si rivela essere non troppo pacato.
Anzi, in verità, si tratta di una vera e propria doccia fredda per lei, che si vede
rifiutare categoricamente qualsiasi possibilità di approdare al cinema americano perché
al produttore, cito testualmente, non piace quello che penserebbe l'agente di una ragazza
che passa sullo schermo con il sedere nudo.
Si tratta di un'affermazione piuttosto forte, chiaro riferimento allo scandalo del film
Estasy uscito qualche anno prima, e che potrebbe a prima vista sembrare un po' bigotta anche
per l'epoca, ma in realtà il concetto è un po' diverso.
La vera lezione che Mayer darà alla giovane Edwidge riguarda più che altro la politica
della metro Goldwyn Mayer, nonché dell'intera Hollywood.
Il concetto è che non importa cosa fai nella tua vita privata, l'importante è che nei
film il tuo comportamento sia perlomeno signorile.
Si tratta, anche qui cito testualmente, degli obblighi verso il pubblico e le famiglie.
Alla fine, comunque, l'incontro si risolverà con una piccola offerta di ingaggio da parte
di Mayer, nonché con un impulsivo rifiuto da parte di Edwidge, ma ciò che conta ai
fini della nostra storia è che la logica di fondo delle affermazioni del produttore resterà
talmente impressa nel modo di rapportarsi con il mondo della ragazza, che probabilmente
condizionerà molte delle sue scelte future, anche riguardo all'importanza che lei stessa
darà alla sua carriera di inventrice.
Ad ogni modo, quasi subito Edwidge si rende conto di aver sprecato un'occasione importante
per la sua vita e, non potendo più tornare indietro sui suoi passi in modo amichevole,
decide di comune accordo con il suo agente di tentare il tutto per tutto e imbarcarsi
sulla stessa nave che riporterà il signor Mayer negli Stati Uniti, il Normandy.
Durante questo viaggio, ovviamente, i due hanno modo di incrociarsi nuovamente alle
cene e nei corridoi delle cabine e così si vengono a creare le condizioni per riproporre
l'offerta già menzionata sulla terraferma.
Lei prova a mantenere un atteggiamento di superiorità, ma ormai il suo gioco è ben
chiaro e il produttore, di cui certamente si può dire di tutto ma non che sia uno sprovveduto,
prende praticamente quasi tutte le decisioni di testa sua.
I termini del contratto, la prima particina che le verrà assegnata, lo stipendio, che
è persino un po' più alto di quello della proposta precedente, ma in tutto ciò lui
pretende che lei inizi immediatamente a prendere lezioni di inglese e soprattutto accetti di
cambiare nome.
È proprio durante questo viaggio, dunque, a bordo del Normandy che naviga sulle acque
dell'Oceano Atlantico, in partenza dall'Europa e diretto verso gli Stati Uniti, che Edwidge
Kisler lascia il posto ad una rinnovata e rampante Hedy Lamarr.
Una volta arrivata a destinazione, però, la neonata Hedy è sì un'attrice giovane
e bellissima, ma anche poco padrona della lingua che si parla nel paese in cui si è
stabilita e con un curriculum professionale minuscolo.
Non può certo competere con le sue colleghe già affermate star di Hollywood e, pertanto,
tra una particina e l'altra, rimane per lungo tempo un po' indisparte e sotto l'ala protettrice
di Meyer.
In questo periodo, quindi, ancora una volta ha la possibilità di assorbire conoscenze
e atteggiamenti da quest'ultimo e ciò rafforza ancora di più quella filosofia della signorilità
che si concretizza nel tenere separate vita privata e vita professionale.
L'America dei film di Hollywood, con i suoi luoghi comuni, i suoi paesaggi caratteristici
e protagonisti eroici, è e deve rimanere un'America idealizzata, con regole e dinamiche
ben definite.
Ed è dunque in questo ambiente, ideale davanti alla macchina da presa ma duro e spietato
dietro, che la giovane Edie cresce professionalmente di pellicola in pellicola, alcune delle quali
verranno più apprezzate ed altre meno, e fra le quali spiccheranno anche grandi capolavori
che sono rimasti nella storia del cinema anche qui in Italia, come Sansone e Dalila, La febbre
del petrolio o Un'americana nella casba.
Questi anni saranno per Edie un susseguirsi di film, flirt occasionali e non, e persino
un matrimonio della durata di poco più di un anno.
Tutto questo fino al 1940, anno nel quale l'attrice incontra un altro personaggio, il
quale risulterà poi essere molto importante sia nella sua vita personale che nella storia
della moderna tecnologia.
George Antil, nato l'8 luglio 1900, è un musicista e compositore americano che ha fatto
carriera in Europa.
Come Edie, anche George è a suo modo geniale e professionalmente molto precoce, a soli
21 anni infatti già si esibisce nei teatri di Berlino e di Parigi e vive respirando e
assorbendo la cultura e il senso artistico locale.
La sua produzione musicale ammonta più di 300 opere, ma come se non bastasse, ha soprattutto
fama di essere un grande innovatore nel suo campo, nonché un singolare inventore.
Le sue macchine musicali infatti, cioè degli strumenti meccanici in grado di suonare dei
brani musicali in modo totalmente autonomo, stupiscono non poco gli ambienti della cultura
europea e permettono all'autore di stringere rapporti con illustri personaggi del tempo.
James Joyce, Pablo Picasso, Salvador Dalì, Man Ray, Ernest Hemingway e Igor Stravinsky.
Ma nonostante tutte queste attività e sfaccettature, in fin dei conti la carriera artistica non
rende a George a sufficienza per vivere una vita serena e dignitosa.
Così nel 1933 il musicista inventore si vede costretto a tornare in patria, demoralizzato
e senza un soldo.
I contatti però non gli mancano e grazie ad essi, a poco a poco, riesce a costruire
una propria stabilità economica negli Stati Uniti, creando colonne sonore e scrivendo
articoli per varie testate, alcune delle quali anche molto importanti.
Sempre interessato alla scena politica internazionale, nel 1939 scrive ad esempio un articolo in
cui prevede l'attacco della Germania alla Russia e nel 1940 pubblica persino un libro
di strategia internazionale.
Insomma, George è chiaramente un uomo brillante, intelligente e creativo, nonché un bell'uomo
e tutte queste caratteristiche sono certamente la base sulla quale si fonderà l'interesse
di una Hedy Lamarr che, dopo un primo incontro ad una cena a casa di amici comuni, gli lascia
il numero di telefono scritto con il rossetto sul cofano dell'auto.
Le vite dei due artisti iniziano dunque ad intrecciarsi, scoprono di avere in comune
desideri, rimpianti, ma anche acume intelligenza ed inventiva.
Lo stesso Antil racconta nella sua biografia che la Lamarr sentiva su di sé il peso del
senso di colpa di una europea che ha abbandonato il proprio paese dilaniato dalla crisi, un
po' come lui che credeva di non fare abbastanza per sostenere il proprio di paese in una situazione
difficile a livello mondiale.
Ad un certo punto lei gli confida persino di essere a conoscenza di molte informazioni
su armi, munizioni, dispositivi segreti e questioni militari apprese durante i suoi
anni a Salisburgo, al punto che sta riflettendo seriamente sull'eventualità di lasciare
la metro Goldwyn Myers e recarsi a Washington per offrire la sua collaborazione al National
Inventors Council.
Ma riguardo a questa storia George ha un'idea migliore, secondo lui la ragazza potrebbe
essere molto più utile alla causa rimanendo a Los Angeles.
Lei infatti è in possesso di uno spiccato talento per l'invenzione di armi da guerra,
qualcosa di maturato probabilmente a partire da un misto delle nozioni apprese durante
le riunioni di lavoro del primo marito, Mandl, e dei suoi studi giovani di ingegneria.
O forse ancora, Eddie aveva conservato per tutti questi anni documenti e progetti militari
sottratti dal signore delle armi austriaco, ma questo probabilmente non lo sapremo mai.
In ogni caso però tra le tante idee che Eddie continua a sfornare ce n'è una in particolare
che George giudica molto interessante.
Le prospettive, secondo lui, sono così buone che si spinge perfino a consigliarle di brevettarla
e lei accetta di farlo insieme a lui.
Le settimane e i mesi che seguono quella decisione sono di intenso lavoro per entrambi, i due
sono spesso impegnati a discutere e definire l'idea di Eddie con l'obiettivo di trasformarla
in un vero e proprio brevetto da sottoporre al National Inventors Council, il NIC, affinché
venga impiegato attivamente per essere d'aiuto alle forze militari americane.
Il NIC è una delle tante agenzie che viene istituita nel periodo della seconda guerra
mondiale con lo scopo di far lavorare insieme Stato, esercito, aziende private e università.
In particolare, il compito di questo bureau è quello di raccogliere ed analizzare invenzioni
che possano risultare utili per la difesa nazionale, da proporre poi alle forze armate
per un impiego sul campo.
Nei suoi 34 anni di attività, il NIC raccoglierà ben 625.000 proposte, ma solo poche di queste
verranno giudicate degne di essere impiegate.
Ad ogni modo, comunque, questa e le altre agenzie nate in quel periodo andranno poi
a costituire quella corrente sinergica tipica della filiera produttiva americana che ne
ha determinato allora e ne determina tutt'oggi l'estrema spinta innovatrice in campo tecnologico.
Bene, siamo giunti al termine di questa prima parte della nostra storia.
Abbiamo parlato della vita di Edi Lamar, delle sue attitudini anche al di fuori del
mondo del cinema e di quelli che, secondo me, sono gli incontri e gli eventi che maggiormente
hanno contribuito a formare in lei quelle idee che la porteranno a teorizzare le basi
della moderna comunicazione wireless.
Per oggi dunque direi che può bastare, mi raccomando non perderti la seconda parte
di questa storia in cui parleremo di come è nata e come funziona l'invenzione di questo
singolare personaggio che troverai sempre nel feed di Pensieri in Codice tra una o due
settimane.
Quindi iscriviti dalla tua app di podcast o scopri di più visitando il sito pensierincodice.it.
Nel frattempo io ti ringrazio per aver ascoltato, spero di averti raccontato qualcosa di interessante
e ti chiedo di condividere l'episodio con qualcun altro.
Insomma, se apprezzi il lavoro che faccio in questo podcast, aiutami a farlo crescere,
no?
E per la prossima settimana un grazie speciale va ad Edoardo Secco che con la sua donazione
periodica mi dimostra il suo apprezzamento.
Per fare anche tu come Edoardo trovi tutto, metodi, informazioni eccetera sempre sul sito
pensierincodice.it.
Detto questo noi ci sentiamo la prossima settimana sempre tenendo bene a mente che un informatico
risolve problemi a volte anche usando il computer.
Sottotitoli creati dalla comunità Amara.org

