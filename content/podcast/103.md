---
authors: [Valerio Galano]
title: "Ep.80 - Attacco pre-hijacking: rubare account che ancora non esistono"
layout: episode
episode_type: full
series: []
categories: [podcast]
tags: [attacchi,divulgazione,pre-hijacking,security,singlesignon,sso]
seasons: 2
number: 103
date: Sun, 05 Jun 2022 16:15:02 +0000
audio: "episodes/PIC103.mp3"
audio_duration: 1306
audio_size: 20894196
transcript: transcripts/PIC103.srt
url: /episodes/103
aliases: 
  - /103
image: "covers/PIC103.png"
explicit: "false"
draft: false
type: podcast
---
Ancora un episodio su un attacco informatico particolarmente ingegnoso. Oggi scopriamo che ci si può predisporre per il furto di account che ancora non esistono.<br />
<br />
I link dell'episodio di oggi: <br />
Pre-hijacked accounts: An Empirical Study of Security Failures in User Account Creation on the Web - <a href="https://arxiv.org/pdf/2205.10174.pdf" rel="noopener">https://arxiv.org/pdf/2205.10174.pdf</a> <br />
<br />


{{< support >}}

Attrezzatura:<br />
Shure Microfono Podcast USB MV7 - <a href="https://amzn.to/3862ZRf" rel="noopener">https://amzn.to/3862ZRf</a> <br />
Neewer NW-5 Pannello fonoassorbente - <a href="https://amzn.to/3rysTFP" rel="noopener">https://amzn.to/3rysTFP</a> <br />
<br />
Utilizzando i link affiliati, il costo di un qualsiasi acquisto non sarà maggiore per te, ma una piccola parte del ricavato servirà per sostenere il progetto.<br />
<br />


{{< credits season="season2" >}}

<!-- more -->

## Testo dell'episodio

La sicurezza degli account online è ormai un argomento abbastanza conosciuto. La pratica
di tenere al sicuro password, dati, dispositivi sta iniziando a diventare sempre più di uso
comune. Sempre più utenti utilizzano i password manager e le piattaforme implementano meccanismi
più sicuri per i processi di autenticazione. Ma c'è un aspetto delle identità online
che purtroppo ancora si tende a sottovalutare, una fase del rapporto tra utente e piattaforma
che sì è pur vero che si verifica una sola volta per ciascun utente, ma è comunque
un momento fondamentale per la sua sicurezza. Quello a cui mi sto riferendo è il processo
di registrazione ed in particolare la protezione degli account ancora prima che questi vengano
creati. Oggi, infatti, parliamo di falle in servizi online diffusissimi, di account
che ancora non esistono e di come proteggere questi ultimi dai criminali. L'argomento
di questo episodio, dunque, è l'attacco account pre hijacking. Sigla.
Benvenuti su Pensieri in Codice, il podcast dove si ragiona da informatici, con Valerio
Alano. Sì, lo so, ultimamente mi sono un po' fissato
sul tema degli attacchi informatici, ma trovo che alcuni di essi siano particolarmente interessanti
per l'ingegno che serve ad escogitarli e mi piace capire i meccanismi, le caratteristiche
e soprattutto le idee che hanno portato alla loro creazione. E qualche giorno fa mi è
capitato di mettere le mani su di uno studio molto interessante condotto da due ricercatori
di nome Sudhodanan e Pavard che prendeva in esame i problemi di sicurezza riguardanti
i processi di creazione degli account su vari servizi online. Questi due ricercatori, rispettivamente
un indipendente e un membro del Microsoft Security Response Center, hanno infatti analizzato
75 tra le più popolari piattaforme di servizi online e hanno scoperto che almeno 35 fra
queste risultavano vulnerabili a quello che loro hanno poi definito pre-hijacking accounts
attack. Nella pratica questo vuol dire che per 35 dei 75 siti analizzati è possibile
per un malintenzionato mettere a segno un tipo di attacco alla piattaforma che prenda di
mira uno specifico account che però sulla piattaforma ancora non esiste ma che gli permetterà
in seguito, se dovesse realmente esistere, di prenderne il possesso. Infatti, una volta
che l'account verrà effettivamente creato dal legittimo proprietario, grazie a questa
sorta di attacco preventivo il criminale potrà attuare il cosiddetto hijacking, cioè
introdursi nel profilo compromesso e sottrarne informazioni o a volte addirittura compiere
operazioni sfruttando l'identità del malcapitato. Ora, capisco che a prima vista questa possa
sembrare una cosa impossibile, senza senso, come si fa a craccare qualcosa che ancora
non esiste. Fatto sta che questa tipologia di attacco è reale e in vari casi sembra
neanche così difficile da mettere in atto, visto che la vulnerabilità di per sé sembra
essere abbastanza diffusa anche tra i BIG. Chiaramente le piattaforme oggetto dello studio
sono state avvertite preventivamente e hanno avuto modo di correggere le loro vulnerabilità,
ma parlando in generale l'attacco si struttura più o meno in questo modo, in tre fasi ben
distinte. Nella prima, l'attaccante svolge essenzialmente un'attività preparatoria,
questa può cambiare leggermente a seconda della particolare declinazione dell'attacco,
ma in linea di principio si tratta di creare un account su una specifica piattaforma e nel
farlo utilizzare non il proprio identificativo ma quello della vittima. Per capirci, immaginiamo
che sia sbarcata da poco in Italia una nuova piattaforma di e-commerce che chiameremo,
non so, Scontissimo. Se io volessi attaccare te su Scontissimo, in questa prima fase andrei ad
aprire un nuovo account sulla piattaforma utilizzando il tuo indirizzo email. Chiaramente
per poterlo fare occorre che io sia a conoscenza del tuo indirizzo email e che tu non sia ancora
registrato su Scontissimo, ma queste sono entrambe condizioni non troppo difficili da
soddisfare e a questo punto non dovrei far altro che attendere che sia l'utente, cioè tu,
a completare la seconda fase, cioè iscriverti realmente al servizio. Magari dopo qualche mese
potresti scoprire che c'è un prodotto che ti interessa su Scontissimo e decidere di creare
il tuo account per acquistarlo e nel farlo ovviamente utilizzerai la tua email, la stessa
che ho già utilizzato tempo addietro. Ed ecco che finalmente scatta la terza fase, cioè quella
in cui io posso entrare nel tuo nuovo account e a seconda dei casi sottrarti informazioni,
magari denaro o addirittura prendere il controllo completo del tuo profilo. Ok,
so di averla fatta molto semplice, l'ho raccontata in modo un po' generico, ma non temere perché fra
poco vedremo un po' più in dettaglio come funzionano un paio delle cinque categorie di
pre-hacking attack individuate da Sudodanan e Pavard, ma il punto qui è che un attacco del
genere non dovrebbe teoricamente essere possibile. Primo perché tecnicamente l'account non esiste e
quindi in teoria non ci sarebbe nulla da craccare e poi perché i processi di registrazione solitamente
sono muniti di meccanismi di sicurezza, i quali ne impediscono l'utilizzo in modo differente da
quello per cui sono stati progettati. Purtroppo però, come vedremo fra poco,
anche quando questi controlli sono presenti non sempre risultano sufficienti a contrastare
gli attacchi di pre-hacking. Una serie di funzionalità, infatti, come la single sign-on,
la possibilità di utilizzare un account prima della conferma dell'identificativo, il reset della
password, il cambio dell'email e altre caratteristiche del genere, perfettamente lecite
se prese singolarmente, nell'insieme possono portare a falle di sicurezza nei processi di
registrazione che permettono attacchi come quelli di cui stiamo parlando oggi. Ad esempio,
una variante che i due ricercatori hanno chiamato Classic Federated Merge Attack si
basa proprio sui meccanismi di autenticazione federata, cioè quelli di cui fanno parte single
sign-on e simili. Di single sign-on, qui su Pensieri in Codice ne abbiamo già parlato,
ad esempio nell'episodio Attacco Browser in the Browser, che ti consiglio chiaramente di recuperare,
ma in due parole la single sign-on è quel tipo di autenticazione che permette di accedere ad
un sito utilizzando non direttamente la nostra username e password, ma un'identità registrata
presso un altro sito o servizio, il quale prende il nome di Identity Provider. Nella pratica,
noi utilizziamo la single sign-on ogni volta che clicchiamo su quei pulsanti del tipo Accedi con
Google o Accedi con Facebook e così via, e nel Classic Federated Merge Attack la single sign-on
fa proprio da perno centrale dell'attacco. Nella prima fase, infatti, l'attaccante si collega alla
piattaforma scelta e crea un account utilizzando l'identificativo della vittima. Di solito,
come abbiamo già detto, questo è l'indirizzo email. La piattaforma in questione quindi con
estrema probabilità invia un email alla vittima. Una di quelle email in cui c'è scritto qualcosa
del tipo Benvenuto, clicca qui per confermare il tuo account, ma la vittima con altrettanta
probabilità ignorerà questo messaggio e lo battezzerà come spam. D'altronde,
anch'io se mi vedessi arrivare un email di Benvenuto senza essermi iscritto ad alcun
servizio penserei a un tentativo di phishing, probabilmente. Al tempo stesso, però, l'attaccante
che non ha veramente accesso alla mail della vittima non può confermare l'account. L'unica
cosa che può fare, sempre se la piattaforma effettivamente lo permette, è autenticarsi e
mantenere attiva la sessione dell'account appena creato. Obiettivo che si può facilmente raggiungere
utilizzando un qualche script automatico. Intanto, deve solo restare in attesa che la vittima completi
la seconda fase. In cosa consiste questa seconda fase? Semplice, l'abbiamo già detto prima,
la registrazione al sito in questione. Ma, attenzione, non con il processo classico,
quello che vedremo fra poco con email e password, bensì tramite single sign-on o in generale
autenticazione federata. Dopo qualche tempo, infatti, la vittima potrebbe decidere di voler
utilizzare effettivamente il servizio attaccato e nel farlo potrebbe voler utilizzare la sua
autenticazione di twitter o di facebook o quella che gli viene più comoda. E quindi,
dopo aver cliccato su accedi con twitter, il sito in questione crea un account utilizzando
l'identificativo della vittima ricevuto appunto da twitter. Ma, siccome trova già un account
parzialmente creato dall'attaccante con quello stesso identificativo, cioè con la stessa email,
li unisce in un unico profilo, dando per scontato di stare comunicando con lo stesso utente. Si
tratta di un meccanismo abbastanza comune nelle login federate. L'identity provider conosce
l'identificativo che l'utente utilizza normalmente, quindi l'email, e lo comunica al sito presso il
quale sta effettuando la registrazione. Il sito, a sua volta, se già possiede nei suoi archivi un
account con quell'indirizzo, dà per scontato che si tratti dello stesso utente e di conseguenza
collega le due identità insieme. A questo punto la seconda fase è conclusa e la terza consiste,
per il criminale, semplicemente nel recuperare quella sessione mantenuta attiva di cui parlavamo
prima e utilizzarla per accedere indisturbato al nuovo account appena creato dal legittimo
proprietario. Sia attaccante che vittima ora possono utilizzare lo stesso account
contemporaneamente e pertanto il criminale può non solo accedere a tutte le informazioni,
i messaggi e quanto altro contenuto nel profilo, ma addirittura eseguire anche operazioni attive
se lo ritiene necessario. Può modificare i dati, inviare messaggi, tutto quello che può fare anche
il legittimo proprietario. Una variante di questo attacco poi può essere messa in atto all'inverso,
nello studio è denominata Federated Classic Merge Attack invece di Classic Federated. In questa
variante il criminale utilizza l'identificativo della vittima per aprire un account presso una
identity provider e poi sfrutta questo account per la fase 1 per aprire parzialmente un altro
account tramite un'autenticazione federata. Quando poi la vittima utilizza la registrazione
classica, quella con username e password, per aprire un account legittimo l'effetto è sostanzialmente
lo stesso descritto fino ad ora, semplicemente con la differenza che gli strumenti utilizzati
sono alla rovescia. C'è poi un'altra tipologia interessante di Pre Hijacking Attack che prende
invece il nome di Unexpired Session Attack. In questa categoria che descriveremo brevemente,
l'attaccante crea sempre un nuovo account sulla piattaforma prescelta utilizzando sempre l'indirizzo
email della vittima, poi allo stesso modo dell'attacco precedente si autentica e mantiene
la sessione attiva. Questa volta però quando il malcapitato, vittima dell'attacco, vorrà creare
il proprio account utilizzando ovviamente la propria email e la propria password, troverà
che stranamente esiste già un account con quella email. Ora potrebbe insospettirsi e fermare
l'operazione, questo è chiaro, ma potrebbe anche non farci troppo caso. Magari è scritto a centinaia
di servizi e gli è già capitato di non ricordare di essere iscritto ad uno in particolare. Chissà
quando forse gli sembra di ricordare di aver già utilizzato questo servizio in passato e forse chissà
avrà dovuto creare un account così al volo di cui ha dimenticato gli accessi. In ogni caso nessun
problema, tanto c'è l'opzione di recupero password e così la vittima ignara recupera la password e
inizia a utilizzare il suo nuovo account che lui crede sia vecchio ma che in realtà è stato creato
da qualcun altro. Nel frattempo l'attaccante che ha mantenuto attiva la famosa sessione per tutto
questo tempo a questo punto ha il via libera e può tranquillamente girovagare indisturbato per
il profilo che la vittima ha appena confermato. Ci sono altre tre varianti sul tema ma per i
dettagli ti lascio in descrizione lo studio di Sudodanan e Pavard, tanto ormai il concetto
generale dovrebbe essere più o meno chiaro. È possibile in certi casi e su certe piattaforme
avviare degli attacchi nei confronti di utenze che ancora non esistono, aspettare che queste si
concretizzino e poi completare l'attacco solo successivamente. Una cosa fondamentale da capire
però è che non tutti i siti sono vulnerabili a questo pre hijacking attack. Per mettere in pratica
le procedure descritte nel paper infatti sono necessarie particolari condizioni ad esempio che
la piattaforma permetta di autenticarsi senza aver confermato l'indirizzo email oppure che sia
possibile collegare un account federato con uno normale non ancora confermato. In altri casi invece
è necessario che il sito non invi avvisi ai propri utenti in caso di particolari eventi oppure è
semplicemente sufficiente che questi li ignorino perché li considerano troppo strani o tentativi
di phishing. Casi certamente non sempre comunissimi, questo va ammesso, ma nemmeno così rari come
dimostra il fatto che, come accennavo prima, ben 35 servizi online su 75 analizzati sono risultati
vulnerabili è quasi il 50 per cento e tra questi ci sono nomi importanti come Dropbox, Instagram,
LinkedIn, WordPress.com e Zoom. E come se non bastasse un attacco del genere può essere anche
applicato su larga scala. Per un attaccante si tratta solo di scovare una piattaforma vulnerabile
e una lista di indirizzi email che con buona probabilità si iscriveranno a tale piattaforma
in un tempo ragionevole. Questa cosa ti potrà sembrare difficile ma in realtà non lo è affatto.
Indirizzi email se ne trovano a bizzeffe, basta fare scraping su qualche sito come LinkedIn o
procurarsi quei grossi database frutto di data breach o operazioni ransomware, quelli che vabbè
ma in fondo che problema c'è se hanno sottratto un po' di indirizzi email? Ecco, ecco che problema
c'è. Mentre per le piattaforme non è poi così complicato individuare un sito o un social che
magari è in forte crescita in un certo periodo o che sta per sbarcare sul nuovo mercato. Si possono
anche reperire informazioni su grossi enti, società e istituzioni che stanno per effettuare
adozioni di massa di un certo servizio online. Purtroppo la possibilità di mitigare il pre
hijacking attack è quasi totalmente nelle mani dei gestori delle piattaforme. O la piattaforma
è sicura, cioè impedisce tutte quelle condizioni che abbiamo descritto poco fa e altre simili che
per questioni di tempo ho dovuto omettere, oppure ci sono ben poche piccole cose che noi utenti
possiamo mettere in pratica. Però ad esempio possiamo cercare di fare attenzione alle email
che riceviamo. Spesso le piattaforme inviano messaggi di benvenuto, di avviso di logging dai
nuovi dispositivi, di richiesta di reset password. Anche se non riconosciamo il servizio potremmo
fermarci un secondo a verificare se l'email è autentica, cioè se non è phishing e magari
segnalare che non abbiamo creato alcun account su quel servizio. Oppure se stiamo creando un
nuovo account e ci troviamo costretti a resettare la password perché questo esiste già e noi non
ricordiamo di averlo creato, magari entriamo e disconnettiamo tutte le sessioni. Altrimenti
chiediamoci quando abbiamo creato questo account e che cosa ci abbiamo effettivamente fatto. Nulla?
Non riusciamo proprio a ricordare? Beh allora magari cancelliamolo e creamone un altro con un
email diversa. Alla fine si tratta di perdere 5 minuti. Ancora potremmo darci la regola di non
registrarci mai a nessun servizio attraverso l'autenticazione federata, qualsiasi sia il
service provider. In questo modo taglieremo già fuori un bel pezzo di superficie d'attacco. In
generale però cerchiamo proprio di prediligere i servizi che ci bombardano di verifiche,
siano esse email, pin, autenticazioni a due fattori. Lo so che sono noiose ma sono per la
nostra sicurezza. E' proprio questa infatti una delle cause principali per le quali si vengono
a creare le condizioni per il pre hijacking account attack, la cosiddetta riduzione della
frizione di utilizzo da parte dell'utente. Meccanismi come la single sign on o la possibilità
di utilizzare account ancora prima di averli confermati o la scarsità di verifiche in generale
servono proprio per ridurre la frizione tra utente e piattaforma. E' chiaro che se devo fare meno
operazioni per diventare un utente allora è più facile che io diventi un utente, cosa che si
trasforma banalmente in più utenti felici per la piattaforma. Ma tutto questo apre delle falle di
sicurezza che se sfruttate possono portare a conseguenze piuttosto gravi per tutti. Per forza
di cose infatti le piattaforme per ridurre la frizione riducono anche la quantità di verifiche
necessarie ad accertarsi che l'utilizzatore sia anche il vero proprietario dell'identificativo e
questo apre delle finestre di vulnerabilità che restano aperte fintanto che alcune procedure non
vengono completate. Il clic su un link in un'email ad esempio, l'inserimento di un codice
inviato tramite un canale secondario o la cancellazione automatica di un account mai
attivato dopo un tot di tempo e altre cose del genere. Non costringendoci a completare queste
verifiche prima di fare qualsiasi altra operazione le piattaforme ci mettono di fatto a rischio. Siamo
quindi anche noi utenti a dover spingere per una maggiore sicurezza magari attivando tutti i livelli
di controllo possibili e magari evitando di utilizzare meccanismi frictionless anche se ciò
andrà a discapito della nostra comodità perché sicuramente diminuirà anche la possibilità di
cadere in trappole come il pre hijacking attack. D'altronde è una scocciatura anche disattivare
l'allarme ogni volta che rientriamo in casa ma se l'abbiamo attivato l'abbiamo fatto per la nostra
sicurezza. Bene, spero come al solito di averti portato qualche informazione e qualche riflessione
interessante. Sul sito pensieriincodice.it mi raccomando con due i trovi tutti i miei
contatti e il link al gruppo telegram dove possiamo discutere insieme di questo e altri argomenti.
Prima di lasciarti ti ricordo che pensieri in codice è un podcast indipendente interamente
prodotto da me nel mio tempo libero e con le mie risorse personali quindi se apprezzi quello che
faccio e come al solito se sei arrivato fin qui immagino che un pochino lo apprezzi condividi
l'episodio. Fallo ascoltare ad un amico a un parente a chiunque pensi possa essere interessato
agli argomenti che trattiamo tu farei bella figura e intanto contribuirai a far crescere
questo progetto. Detto questo ti ringrazio per l'ascolto ti do appuntamento al prossimo
episodio e ti ricordo che un informatico risolve problemi a volte anche usando il computer.

