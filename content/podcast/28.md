---
authors: [Valerio Galano]
title: "Ep.28 - Introduzione al Pair Programming: programmare in coppia"
layout: episode
episode_type: full
series: []
categories: [podcast]
tags: [agile,pair,programmazione,programming,sviluppo]
seasons: 1
number: 28
date: Thu, 27 Feb 2020 07:00:13 +0000
audio: "episodes/PIC28.mp3"
audio_duration: 972
audio_size: 15537213
transcript: transcripts/PIC28.srt
url: /episodes/28
aliases: 
  - /28
image: "covers/PIC28.png"
explicit: "false"
draft: false
type: podcast
---
Sito ufficiale di Pensieri in codice - <a href="https://pensieriincodice.it" rel="noopener">https://pensieriincodice.it</a><br />
<br />
Le fonti di questo episodio:<br />
<a href="https://martinfowler.com/articles/on-pair-programming.html" rel="noopener">https://martinfowler.com/articles/on-pair-programming.html</a><br />
<br />


{{< support >}}

Attrezzature:<br />
Microfono Blue Yeti* - <a href="https://amzn.to/3kSE35f" rel="noopener">https://amzn.to/3kSE35f</a>  <br />
Filtro anti-pop* - <a href="https://amzn.to/3baPMsh" rel="noopener">https://amzn.to/3baPMsh</a>  <br />
Filtro anti-pop* - <a href="https://amzn.to/2MH0Wf1" rel="noopener">https://amzn.to/2MH0Wf1</a>  <br />
Schermo fonoassorbente* - <a href="https://amzn.to/3sOZE0P" rel="noopener">https://amzn.to/3sOZE0P</a>  <br />
<br />
* Link affiliato: il costo di acquisto non sarà maggiore per te, ma Amazon mi girerà una piccola parte del ricavato. <br />
<br />
Per partecipare alla discussione ed essere aggiornati sulle novità:<br />
Gruppo Telegram - <a href="http://bit.ly/joinPicTelegram" rel="noopener">http://bit.ly/joinPicTelegram</a> <br />
Canale Telegram - <a href="http://bit.ly/PicTelegram" rel="noopener">http://bit.ly/PicTelegram</a> <br />
<br />


{{< credits season="season1" >}}

<!-- more -->

## Testo dell'episodio

Salve a tutti e ben ritrovati per un nuovo episodio di Pensieri in Codice.
Prima di addentrarci nell'argomento di oggi, vi rubo giusto un minuto per fare un paio di annunci.
Innanzitutto è online il nuovo sito di pensieriincodice.it, dove trovate tutte le informazioni su dove
seguire il podcast, come unirvi al gruppo o al canale Telegram, come partecipare alle
discussioni e alle iniziative e, se volete, come sostenere il progetto e dimostrare il
vostro apprezzamento anche senza spendere soldi.
E comunque ricordate che anche solo condividere gli episodi con i vostri amici e conoscenti
è già un aiuto molto apprezzato.
In secondo luogo, volevo informarvi che dopo quasi un anno ho rispolverato il mio profilo
coach su Docety.
Se non la conoscete, Docety è la piattaforma di e-learning sulla quale è possibile seguire
corsi, seminari o lezioni private in videoconferenza.
Per ora io ho attivato il calendario per le lezioni private, quindi se volete fare un
ripasso o un recupero di informatica per le scuole superiori, per corsi universitari
o se siete interessati a una breve consulenza, cliccate sul link che trovate in descrizione
e prenotate una sessione per parlare insieme e capire se è il caso di avviare un percorso
di incontri personalizzati.
La prima mezz'ora è gratuita.
Per il futuro ho inoltre intenzione di caricare alcuni videocorsi e organizzare dei seminari,
quindi mi raccomando restate sintonizzati.
Detto questo direi di fermarci con le comunicazioni di servizio e passare a parlare dell'argomento
del giorno.
L'idea di registrare questo episodio mi è venuta in mente qualche settimana fa quando
ho letto uno stupendo articolo sul blog di Martin Fowler.
Vi lascio il link in descrizione perché è un ottimo punto di partenza per approfondire
il tema di cui parleremo oggi.
E qual è questo tema?
Beh, l'avrete letto nel titolo.
Si tratta di pair programming.
Il pair programming è una tecnica che coinvolge due programmatori per lavorare allo stesso
problema su un unico computer.
Essi lavorano contemporaneamente ad una singola attività e si trovano a discutere i problemi,
a pianificare le operazioni, a scrivere codice e a svolgere tutti i vari compiti rigorosamente
assieme.
Capisco che detta così, in due parole, questa tecnica potrebbe sembrare qualcosa di banale
se non addirittura controproducente.
Due persone che lavorano su un unico computer ad un'occhiata superficiale potrebbero dare
l'impressione di stare sprecando tempo.
Sicuramente verrebbe da pensare che una delle due stia lì a girarsi i pollici.
In realtà, però, il pair programming, se svolto nel rispetto di tutta una serie di
linee guida, può risultare enormemente efficace nel migliorare la qualità del codice e nel
ridurre i tempi di sviluppo nel medio e nel lungo periodo, oltre poi ad avere effetti
positivi su tutto il team, distribuendo la conoscenza del progetto, migliorando i rapporti
interpersonali e favorendo il passaggio di abilità e competenze fra i membri della squadra.
Cerchiamo però di non correre troppo e proviamo a capire in cosa consiste e quali sono i vantaggi
del pair programming analizzando alcuni aspetti di questa tecnica.
Ovviamente in un podcast di 15 minuti non potremo essere esaustivi sull'argomento e per questo
motivo vi rimando all'articolo in descrizione per avere maggiori dettagli e capire come
applicare la tecnica nel concreto.
Noi qui ci limiteremo ad introdurre gli aspetti generici della questione.
Iniziamo col dire che il pair programming si basa su una fortissima componente di pianificazione,
su una buona comunicazione e su tutta una serie di regole più o meno varie da applicare
a seconda del contesto, del carattere e delle abilità dei due componenti della coppia,
della loro conoscenza della tecnologia e del progetto e di molte altre variabili.
Non si tratta quindi banalmente di sedersi in due al pc e litigare su come scrivere
una riga di codice.
I due membri della coppia hanno in ogni momento due ruoli ben definiti e distinti e si occupano
di aspetti diversi della risoluzione dello stesso problema.
La programmazione, almeno quella fatta come si deve, è infatti un processo molto complesso,
è necessario risolvere una miriade di piccoli problemi pratici come operazioni matematiche,
gestione di valori nelle variabili, input, output, cicli, funzioni, accesso ai file,
accesso ai database e qualsiasi altra cosa vi possa venire in mente, mentre al contempo
bisogna tenere d'occhio il quadro generale, cercando di integrare al meglio le modifiche
che si stanno effettuando all'interno di un progetto complessivo.
Oltre a questo bisogna avere competenze sul dominio del problema da risolvere, sulla tecnologia
che si sta utilizzando per risolverlo e sul progetto in cui si sta lavorando.
Tutti questi compiti, che normalmente sono richiesti ad un unico sviluppatore o a più
sviluppatori ma in tempi diversi, nel pair programming vengono essenzialmente suddivisi
nella coppia e svolti in modo parallelo.
I due programmatori lavorano quindi ad una parte del processo e ciascuno dei due si occupa
di tenere conto solo di alcuni aspetti dello sviluppo.
Nella più classica delle versioni del pair programming, i due membri si alternano nei
ruoli di driver e navigator.
Il driver è la persona con le mani sulla tastiera, quella che scrive effettivamente
il codice.
Egli si occupa di risolvere tutti i problemi pratici per conseguire un susseguirsi di
micro obiettivi.
Si può dire che nella coppia ha il ruolo tattico e quindi sceglie come implementare
le funzioni, come passare le variabili, come organizzare i cicli, eccetera, e nel far
ciò ignora appositamente la visione d'insieme e le questioni legate al dominio del problema.
Inoltre, da un punto di vista pratico, è anche buona norma che, mentre lavora, il driver
descriva ciò che sta effettuando non nel dettaglio quanto piuttosto nelle intenzioni.
In pratica, mentre scrive il codice dovrà dire qualcosa del tipo
ora creo una funzione per calcolare la media tra tre numeri
oppure devo scorrere la matrice alla ricerca degli interi positivi
e così via con indicazioni di questo tipo.
Dal canto suo, invece, l'altro ruolo in gioco, il navigator, resta in una posizione
di osservazione.
Segue ciò che sta facendo il driver, fornendo informazioni sul problema e condividendo idee.
In contrapposizione al proprio compagno, il navigator ha un ruolo strategico e tiene
d'occhio il problema stando un passo indietro.
Egli ha una visione di insieme sulla questione e quindi può dare indicazioni, raccogliere
idee e appunti, anticipare le prossime mosse da fare o valutare eventuali problemi che
potrebbero presentarsi nell'immediato futuro.
Inoltre, potendo vedere il codice mentre viene scritto, può anche effettuarne al volo
una code review, riducendo così enormemente il numero di potenziali bug.
Ora, questa divisione dei ruoli può essere più o meno flessibile a seconda delle necessità,
ma è molto importante che le due persone della coppia si scambino con una certa frequenza
per poter svolgere parte del lavoro come driver e parte come navigator.
Non è indispensabile che i due trascorrano lo stesso tempo interpretando entrambi i ruoli,
ma è fondamentale che ciascuno sperimenti i panni dell'altro al fine di sapere come ci
si sente e affinare la propria tecnica.
Al tempo stesso, un eventuale squilibrio nella quantità di tempo speso in un ruolo piuttosto
che in un altro è tranquillamente accettato e può dipendere da moltissimi fattori.
In questa strategia, infatti, si lavora in coppia con l'obiettivo primario di ottenere
un risultato migliore rispetto a ciò che potrebbe fare un singolo programmatore.
Ed è quindi necessario sfruttare al massimo la combinazione dei punti di forza di cui
si dispone e al tempo stesso ridurre al massimo le debolezze.
Per questo motivo, se tra i due c'è un programmatore più esperto dell'altro nell'utilizzo della
tecnologia impiegata o che conosce meglio il progetto o il dominio del problema, questi
trascorrerà almeno all'inizio più tempo nel ruolo di navigator che in quello di driver.
Così facendo, egli avrà modo di trasmettere le proprie competenze al partner, finché
quest'ultimo non riuscirà a colmare il gap e quindi ristabilire una condizione di equilibrio.
Abbiamo dunque visto a grandi linee cosa si intende per pair programming, ma in effetti
quali sono i vantaggi di un approccio che almeno all'apparenza sembra così complesso
da attuare?
Beh, cominciamo dalle cose ovvie.
Innanzitutto, in base a quanto ci siamo già detti nel primo blocco, è chiaro che con
questa tecnica diventa possibile impiegare in modo proficuo due risorse per lavorare
su un solo problema alla volta.
Ed è quindi banale che, con il doppio della forza lavoro, i tempi necessari per completare
un'attività, se non proprio addimezzati, risulteranno comunque molto ridotti.
In secondo luogo, abbiamo detto anche questo anche se di sfuggita, il pair programming permette
al navigator di fare code review al volo sul codice scritto dal driver.
A prima vista potrebbe sembrare una banalità, ma questo semplice fatto implica la possibilità
di scaricare da quest'onere un terzo membro del team, che avrebbe dovuto fare code review
in un secondo momento, e risparmiare così una risorsa è molto tempo sprecato a segnalare
il codice, modificarlo, riverificarlo, eccetera.
Infine, la possibilità di affiancare un navigator esperto del progetto o della tecnologia
ad un driver meno esperto, o addirittura ad una risorsa appena entrata nel team, non è
certo un vantaggio da sottovalutare.
Pensate a quando si è nuovi o inesperti.
Si trascorre molto più tempo a cercare di capire come funziona il progetto che a risolvere
effettivamente le proprie attività.
Si è costretti a chiedere a chi è più esperto, si incappa spesso in errori banali come implementare
codice molto simile a quello che già esiste, e altri problemi del genere.
Nel pair programming tutto questo non esiste.
Il collega esperto è proprio lì accanto, nel ruolo di navigator, ed è pronto a dare
suggerimenti ed eventualmente spiegare parti del software che il driver ancora non conosce.
Al di là di questi vantaggi che sono tutto sommato intuibili, però questa tecnica nasconde
anche un'altra serie di benefici che potrebbero non apparire così evidenti.
Lavorare in coppia, infatti, produce di per sé una serie di vantaggi e innesca delle
dinamiche psicologiche molto differenti rispetto al lavoro in solitaria.
Infatti, il pair programming ad esempio incoraggia enormemente la riflessione.
Due persone che affrontano lo stesso problema in coppia tendono appunto a confrontarsi.
Non cercano la soluzione ragionando solo con la propria testa, ma esternano pensieri e
riflessioni, giungendo insieme all'obiettivo in modo più rapido ed efficace.
In secondo luogo, lavorare in coppia mantiene alto il livello di concentrazione ed evita
le divagazioni.
Questo perché, quando si lavora con un collega, si tende ad avere un approccio più strutturato.
Il pensiero va comunicato ad un'altra persona e per far ciò è necessario riordinare le
proprie idee.
Avere poi un compagno che ti freni quando si rende conto che il tuo ragionamento sta
deraiando è sicuramente un grosso aiuto per evitare di sprecare tempo addentrandosi in
vicoli ciechi o soluzioni inapplicabili.
E poi ancora, con il pair programming si attuano contemporaneamente due modelli di pensiero
differenti.
I ruoli del driver e del navigator sono proprio la personificazione di un modello di pensiero
tattico e di uno strategico, dell'attenzione al dettaglio e di quella al quadro d'insieme,
dell'azione e della pianificazione.
E se ci pensiamo, è veramente difficile trovare una persona che da sola riesca a fare tutto
questo contemporaneamente.
Ma quindi il pair programming è la soluzione a tutti i mali dello sviluppo software?
Dovrebbe essere applicato in qualsiasi progetto?
Come al solito la faccenda non è così semplice.
Il pair programming è una tecnica.
Un'ottima tecnica, ma pur sempre una tecnica che presenta tanti vantaggi ma anche tanti
svantaggi.
Ad esempio può essere molto stancante.
Proprio per via del notevole impiego di energie nella comunicazione e nella concentrazione
necessarie per coordinare il lavoro, questa tecnica può pesare sulle forze dei due partner
al punto che gli esperti sconsigliano di applicarla per più di 6 ore al giorno e in caso di utilizzo
continuativo consigliano anche periodi di pausa per lavoro in solitaria.
Oltre a questo, il pair programming può anche essere complicato da organizzare.
Se uno dei due programmatori o anche entrambi ricevono molte richieste o interruzioni durante
il giorno, se devono partecipare a molte riunioni distribuite in vari orari, trovare il tempo
di dedicarsi contemporaneamente alla stessa attività può diventare complicato e stressante.
E a tutto questo va poi aggiunto che possono esserci difficoltà nei rapporti tra le persone,
magari per motivi caratteriali o per dinamiche aziendali.
E lavorare in coppia, quando non si va d'accordo o si hanno visioni troppo differenti sul modo
di progettare e realizzare software, significa passare il tempo a litigare o, nel migliore
dei casi, che uno o entrambi reprimano il proprio carattere riducendo l'apporto produttivo
alla coppia, rendendo il tutto non sostenibile nel lungo periodo.
D'altro canto, accoppiare persone troppo distanti per esperienza o anzianità o per
gerarchia può rendere la coppia squilibrata, con uno dei due elementi che avrà timore
di condividere le proprie idee e asseconderà eccessivamente l'altro.
Insomma, il pair programming non è la cura miracolosa e non ha nemmeno una ricetta univoca
per l'applicazione, ma è comunque una tecnica molto efficace che porta grandi benefici
sia ai progetti che ai programmatori.
In definitiva, se non l'aveste mai fatto, io vi consiglio di provarla o proporla nell'azienda
in cui lavorate, e magari potreste anche condividere questo podcast con i colleghi per introdurre
l'argomento.
Detto questo, non mi resta che ringraziarvi per l'ascolto, darvi appuntamento al prossimo
episodio e ricordarvi che...
Il programmatore risolve i problemi, a volte, anche usando il computer.

