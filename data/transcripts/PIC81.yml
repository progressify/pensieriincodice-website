text: "
Augusta Ada Byron (conosciuta come Ada Lovlace per aver sposato il conte di Lovlace) nasceva a Londra nel 1815 da Anne Milbanke e Lord Byron, il famoso poeta.

A causa della velleità libertine del padre, i due genitori si separarono poco dopo la nascita di Ada, la quale non conobbe mai suo padre, morto quando lei aveva 9 anni.

Nonostante ciò le attitudini artistiche della piccola Ada si manifestarono immediatamente: bambina prodigio, iniziò in tenera età ad suonare l'arpa ed esibirsi come ballerina.

La madre, quindi, temendo che la ragazza potesse seguire le orme del padre, cercò di instillare in lei la passione per la matematica. Ed ebbe un ottimo successo.

Grazie alle sue indubbie, capacità, Ada finì a studiare addirittura con il famoso logico Augustus De Morgan, che all'epoca insegnava all'università di Londra. Per una donna, nella prima metà dell'800, si trattava di un risultato impensabile.

All'età di diciassette anni, poi, Ada conobbe Charles Babbage.

Babbage era un matematico e filosofo a capo della Royal Astronomical Society e da alcuni anni stava lavorando a dei prototipi di calcolatori meccanici conosciuti come le macchine di Babbage.

Nel 1840 Babbage presentò la sua macchina analitica in un seminario a Torino al quale presenziò un giovane ingegnere chiamato Luigi Federico Menabrea.

L'ingegnere, che poi sarebbe diventato primo ministro del Regno d'Italia, fu così colpito dal progetto di quella macchina che poteva essere programmata per svolgere vari tipi di calcoli, che vi scrisse su un articolo in francese.

E alla giovane Ada, fu chiesto da Babbage, proprio di tradurre in inglese questo articolo. Ma non solo, Babbage, ammirando le capacità matematiche della giovane, le chiese anche di aggiungere alla traduzione le proprie considerazioni personali sull'argomento.

Tra le varie aggiunte della Lovelace, c'è la descrizione di un programma per generare i numeri di Bernoulli, che, anche se la macchina analitica non fu mai realizzata, sulla carta resta il primo programma per computer della storia e le conferisce il titolo di prima programmatrice della storia.

Ma non solo, a differenza degli scienziati dell'epoca, compreso lo stesso Babbage, Ada previde anche che i calcolatori, sfruttando la manipolazione dei numeri, sarebbero un giorno stati in grado di andare ben oltre il mero calcolo numerico: lei citò la possibilità di comporre musica (forse proprio per via delle sue passioni).

Infine, ispirandosi ad una macchina tessile che era in grado di comporre complessi disegni seguendo le istruzioni riportate su schede perforate, suggerì che la macchina analitica fosse programmata allo stesso modo. Metodo di programmazione, questo,  che, come sappiamo, è stato impiegato per i calcolatori negli anni sessanta e settanta del secolo scorso.

Il contributo di Ada Lovelace è considerato così importante che in suo onore, al linguaggio di programmazione del ministero della Difesa degli Stati Uniti, sviluppato nel 1979 e utilizzato per il controllo dei sistemi militari, fu dato appunto il nome di ADA.
"