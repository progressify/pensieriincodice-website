text: "
Dopo gli ultimi episodi in cui abbiamo parlato di hardware e software, oggi torno a consigliarti una lettura che ho trovato molto interessante.

De/Cifrare di Mark Frary è un libro che non parla esattamente di informatica, ma di un'altra disciplina ad essa strettamente legata: la crittografia.

Te ne ho già parlato in un vecchio episodio di Pensieri in codice che ti lascio in descrizione: informatica e crittografia hanno da sempre un rapporto simbiotico e la prima ha determinato un'enorme accelerazione dell'utilizzo della seconda.

Tornando a noi, questo libricino (in tutto cuba meno di 170 pagine) è un concentrato di nozioni sulla storia della crittografia: a partire dalle più antiche testimonianze conosciute fino alle applicazioni moderne come il WI-FI o la crittografia a chiave pubblica.

Ogni paragrafo tratta di un argomento diverso in maniera semplice e concisa, senza superare le 2 o 3 pagine di lunghezza.

La brevità dei paragrafi, potrebbe sembrare un punto a sfavore ma viene utilizzata in modo intelligente, rendendo la lettura facile e briosa, mantenendo comunque sempre alto l'interesse grazie ai ad esempi esaustivi e a cambi di argomento repentini.

Leggendo questo libro, avrai, innanzitutto, una panoramica della storia e dell'evoluzione della crittografia nel corso dei secoli, scoprirai come funzionano gli ingegnosissimi metodi che l'umanità ha inventato per un innato bisogno di nascondere informazioni ad occhi indiscreti, e imparerai le tecniche di crittografia alla base dell'informatica moderna.

Una cosa che mi è piaciuta moltissimo è che si tratta di una lettura che può essere affrontata sia in modo rilassato, e in tal caso ti basterà un pomeriggio per arrivare alla fine del libro, sia in modo più accademico, provando a risolvere i vari enigmi proposti prima di andarne a leggere la soluzione alla pagina successiva.

In questo senso, può essere anche un interessante idea regalo per qualcuno, anche piuttosto giovane, con la passione per la matematica, l'informatica, o l'enigmistica (oltre che per la crittografia, ovviamente).

Insomma, De/Cifrare è uno dei tanti libri che ho apprezzato nel corso di questi ultimi anni e pertanto mi sento di condividerlo con te, sperando che ti susciti le stesse vibrazioni positive che ha suscitato in me.

Detto questo, ti ringrazio per aver ascoltato anche questo episodio di Espresso, poi fammi sapere se ti ho dato un buon consiglio. Io ti ricordo che trovi il link per l'acquisto su Amazon in descrizione, se vuoi supportare il progetto e ti auguro una buona lettura.

Ah e non dimenticare di visitare il sito pensieriincodice.it (con due i) per avere maggiori informazioni e nemmeno che: *un informatico risolve problemi, a volte anche usando il computer*.
"